# Inleiding

## Toepassingsgebied
De voorliggende standaard richt zich op het beschrijven van begrippen in een begrippenkader. Dit maakt het mogelijk om:
- binnen een organisatie alle begrippen op één plek te beheren door een verantwoordelijke per domein. Daarmee ontstaan begrippenkaders voor een bepaalde registratie of voor een (overheids)organisatie of sector. Voorbeelden zijn het begrippenkader van de Basisregistratie Kadaster als onderdeel van de Kadaster catalogus en de Aquo begrippen voor de watersector.
- interoperabele begrippenkaders te maken, die naar elkaars begrippen kunnen verwijzen en/of elkaars beschrijvingen van begrippen kunnen hergebruiken. Hiermee ontstaat een samenhangend stelsel van begrippenkaders, waarbij elk begrippenkader een samenhangend domein representeert. Door de interoperabele beschrijvingen is van alle beschreven begrippen altijd een eenduidige beschrijving vanuit de primair verantwoordelijke organisatie beschikbaar. Voorbeelden van publicaties die begrippen uit verschillende domeinen verbinden zijn de [stelselcatalogus voor de basisregistraties](https://stelselcatalogus.nl/), de [stelselcatalogus voor het DSO (Digitaal Stelsel Omgevingswet)](https://stelselcatalogus.omgevingswet.overheid.nl/home) en de [taxonomie voor het Zorgeloos Vastgoed afsprakenstelsel](https://taxonomie.zorgeloosvastgoed.nl/nl/).
- eenvoudige, herbruikbare begrippenkaders te maken voor toepassingen zoals een termenlijst of index van gebruikte begrippen op webpagina's of in documenten.

Als een begrippenkader wordt opgesteld en beheerd voor een bepaalde registratie is er een samenhang met de MIM standaard (Metamodel voor Informatie Modellen). Het MIM onderkent 4 niveaus waarop een registratie kan worden beschreven:
- Niveau 1: Model van begrippen.
- Niveau 2: Conceptueel informatiemodel.
- Niveau 3: Logisch informatie- of gegevensmodel.
- Niveau 4: Fysiek of technisch gegevens- of datamodel.

De samenhang tussen deze modellen wordt mooi beschreven op de pagina ['Betekenis van data'](https://www.geonovum.nl/themas/kookboek-digital-twins/betekenis-van-data) van Geonovum. De voorliggende standaard gaat over MIM niveau 1, het model van begrippen. Dit model van begrippen is complementair aan de informatiemodellen op MIM niveau 2 en 3.

Door toepassing van deze standaard wordt het mogelijk om informatie beter vindbaar te maken doordat de beschrijvingen van begrippen bij zoekopdrachten nieuwe ingangen biedt tot de informatie. Door de interoperabele beschrijvingen is van alle beschreven begrippen altijd een eenduidige beschrijving vanuit de primair verantwoordelijke organisatie beschikbaar. En waar relevant, is altijd de rationale achter de beschrijving beschikbaar door de verwijzing naar de bron in wet- en regelgeving, standaarden, werkinstructies en afspraken. Dit zijn concrete stappen op weg naar een toegankelijke en transparante overheid. 

Deze standaard is geen geheel nieuwe standaard, maar een combinatie van bestaande industriestandaarden en een verdere invulling hiervan. Deze vormen de Nederlandse standaard voor het beschrijven van begrippen. Deze standaard heeft een nauwe relatie met [[SKOS]], als één van de industriestandaarden waar deze standaard op is gebasserd. SKOS (Simple Knowledge Organization System) is nadrukkelijk bedoelt voor het publiceren van begrippen op het web. Deze standaard richt zich op het beschrijven van begrippen ongeacht of deze op het web worden gepubliceerd. Door deze standaard te volgen kunnen begrippen foutloos conform SKOS op het web gepubliceerd worden. Dit geldt ook voor het publiceren van begrippen conform [[[ISO25964]]] (International Organization for Standardization).

Iedere beschrijving van een begrip in een begrippenkader probeert de betekenis van een begrip te 'vangen', zoals in het betreffende domein wordt beoogd. Hiervoor hebben we enkele middelen:
- De basis voor een begrip is de [=voorkeursterm=] waarmee we dit begrip duiden. Mogelijk is het begrip ook bekend onder andere alternatieve termen, die we hier kunnen verzamelen;
- Daarnaast kunnen we een verwoording geven van de betekenis van het begrip in natuurlijke taal. Dit kan een (formele) [=definitie=] zijn, maar ook een uitleg in begrijpelijke taal op taalniveau [[[B1]]];
- We kunnen begrippen onderling aan elkaar relateren, zodat duidelijk is hoe de begrippen zich tot elkaar verhouden;
- We kunnen verwijzen naar een bron waar de betekenis van het begrip staat beschreven, zoals in wet- en regelgeving, standaarden, werkinstructies en afspraken;
- We kunnen voorbeelden van een begrip noemen.

Deze middelen vullen elkaar aan: door in de beschrijving meerdere middelen te gebruiken ontstaat een beschrijving die de betekenis van een begrip optimaal 'vangt'.

Behalve deze inhoudelijke middelen om een begip en een begrippenkader te beschrijven zijn ook metagegevens zoals wie heeft het gemaakt, wanneer enzovoort, relevant. Afspraken daarover dienen ook de interoperabiliteit. De afspraken over wie wat heeft bijgewerkt, wanneer en om wat voor reden worden net als versie informatie in de volgende versie van deze standaard uitgewerkt. 

## Doelgroep
Deze standaard is primair bedoeld voor analisten, informatiemanagers, informatiemodelleurs en -architecten. Er is geen specifieke voorkennis nodig om met behulp van de standaard een eenvoudige verklarende begrippenlijst of begrippelijst te maken. Het maken van een samenhangende taxonomie of thesaurus vraagt meer kennis. De voorliggende standaard draagt ook deze kennis aan, inclusief de bronnen zoals SKOS en ISO 25964 die voor verdieping kunnen worden gebruikt. De voorliggende standaard is daarnaast bedoeld voor mensen die verantwoordelijk zijn voor (web)content, registraties of (delen van) digitale stelsels. Voor deze groep biedt de standaard handvatten en good practices voor het beschrijven en verbinden van de gebruikte begrippen.

Uiteindelijk biedt deze standaard transparantie en duidelijkheid aan enerzijds degenen die (overheids)informatie publiceren en/of besluiten formuleren en anderzijds aan mensen voor wie deze informatie en/of besluiten zijn bedoeld. Voor degenen die besluiten formuleren helpt het om de uit te voeren wet- en regelgeving, context en betekenis helder in beeld te houden. Voor iedereen geeft het inzicht in context en betekenis. Beschrijving van de betekenis en context van begrippen is voor iedereen een eerste stap naar elkaar begrijpen. 

## Onderbouwing

Taxonomieën en thesauri zijn oorspronkelijk ontworpen voor het indexeren (d.w.z. categoriseren ofwel classificeren) en zoeken van materiaal. Zij helpen gebruikers bij het intuïtief vinden van informatie en maken redeneren door machines mogelijk. De [[[ISO25964]]] standaard voor thesauri maakt de aansluiting van thesauri op de digitale wereld van informatiemanagement mogelijk. 

De gedachte achter zo'n index is dat de informatiezoeker via een begrippenkader informatie kan vinden die met een bepaald begrip is geïndexeerd. Daarvoor zijn met name de volgende beschrijvende kenmerken van begrippen bruikbaar:
* termen,
* definities,
* semantische relaties tussen begrippen

Door een begrip met termen, definities en semantische relaties te beschrijven 'vangen' we de betekenis van het begrip in de context van een begrippenkader. In dit profiel gebruiken we de Nederlandse term 'begrip'. In het Engels is de term 'concept' gebruikelijk. Wikipedia gebruikt het begrip 'concept' in de betekenis van wat wij met een 'begrip' bedoelen. Het definieert een concept (Latijn concipere - conceptum: bijeen-nemen, be-grijpen, be-vatten) als een cognitieve (mentale) eenheid, waarin meerdere ideeën, op grond van hun cognitief ervaren verwantschap, worden samengevat tot een hogere cognitieve klasse. 
  * Dit betekent in de eerste plaats dat een begrip iets is dat in de hoofden van mensen zit en verwijst naar iets in de fysieke of abstracte werkelijkheid. Een begrip is dus niet de werkelijkheid, maar verwijst daarnaar. In de context van documenten en (digitale) registraties gaat het per definitie om een gedeelde werkelijkheid. In de context van de overheid in een rechtstaat is dit vaak een gedeelde juridische werkelijkheid. In bredere zin kun je spreken van een institutionele werkelijkheid met een verwoording van de betekenis zoals beoogd in de authentieke bronnen, zoals wet- en regelgeving, industriestandaarden, proces- en productafspraken en organisatiebeleid.
  * In de tweede plaats is een begrip als 'eenheid van denken' iets essentieel anders dan een dataklasse of dataobject dat in de informatiekunde wordt gebruikt als verwijzing naar een object ('iets') in de fysieke wereld waarover data worden vastgelegd of naar een eigenschap van zo'n object. Een begrip is typisch talig en primair bedoeld voor mensen, hoewel de ISO 25964 ook het redeneren door machines expliciet benoemt en semantic AI steeds meer mogelijkheden biedt.

In de communicatiewetenschap wordt hier vaak gerefereerd aan de [Triangle of meaning' ([Charles Ogden, I.A. Richards: The Meaning of Meaning (1923)](https://courses.media.mit.edu/2004spring/mas966/Ogden%20Richards%201923.pdf)). Dit model beschrijft hoe termen gebruikt worden door een spreker om te verwijzen naar een specifiek ding. De spreker heeft het feitelijk niet over het echte ding, maar over zijn gedachte over dit ding, ofwel zijn begrip van dit ding.

![](https://github.com/bp4mc2/bp4mc2/blob/master/site/image-ch3-1.png?raw=true 'Triangle of meaning')

Soms heeft een spreker bij een term een ander ding in gedachten dan de luisteraar. Dan begrijpen ze elkaar niet, ofwel ze hebben een ander begrip in gedachten.

![](https://github.com/bp4mc2/bp4mc2/blob/master/site/image-ch3-2.png?raw=true 'spreker en toehoorder').

Naast de ISO 25964 is SKOS een belangrijke standaard voor dit profiel. Dit is een standaard die op de pas-toe-leg-uit lijst van het Forum Standaardisatie staat. SKOS moet worden toegepast op de publicatie van niet geformaliseerde systemen voor kennisrepresentatie op het internet, met als doel (1) kennis over de betekenissen en samenhang van de onderliggende begrippen te ordenen en toegankelijk te maken en (2) hergebruik mogelijk te maken. Hieronder vallen ook taxonomieën en thesauri. SKOS is een W3C standaard, die nauw verwant is met de voorlopers van de ISO 25964, namelijk de ISO 2788-specificaties voor eentalige thesauri en de ISO 5964 voor meertalige thesauri. In de [appendix van de SKOS primer](https://www.w3.org/TR/skos-primer/#seccorrespondencesISO) wordt de samenhang met deze twee ISO staandaarden beschreven en wordt aangegeven dat 'It is hoped that this will help future efforts to port thesauri that follow the ISO guidelines into SKOS.' Ook [Dit artikel over keuzen bij het ontwerp van kennissystemen](https://www.researchgate.net/publication/235359897_Key_Choices_in_the_Design_of_Simple_Knowledge_Organization_System_SKOS) laat zien dat dit soort richtlijnen nodig zijn. Met deze standaard willen we dergelijke praktische richtlijn en aandragen.

Het functionele toepassingsgebied voor het voorliggende profiel voor een begrippenkader komt overeen met het toepassingsgebied dat de pas-toe-of-leg-uit-lijst aangeeft voor SKOS. Praktisch betekent dit dat dit profiel primair een profiel is voor de toepassing van SKOS. Dit profiel gaat echter een stapje verder dan SKOS. SKOS heeft als doel zo breed toepasbaar mogelijk te zijn en laat zo bepaalde zaken open. Hiermee ontstaan ook de mogelijkheid dat verschillende organisaties SKOS anders gebruiken. Dit profiel trekt de teugels iets aan zodat de interoperabiliteit beter geborgd blijft. Bijvoorbeeld door afspraken te maken over de Nederlandse termen die gebruikt worden.

In het kader van 'practice what you preach' worden alle gebruikte onderdelen in dit profiel beschreven in SKOS, toegepast volgens dit profiel. Alle Engelstalige definities van de onderdelen zijn een op een overgenomen uit de [[skos-primer]]. Door de onderdelen als SKOS concept te beschrijven is het eenvoudig ook een Nederlandse vertaling van deze definitie op te nemen en scope notities (toelichtingen) toe te voegen die de verbinding leggen met de ISO 25964. Ook kunnen optionele, voor sommige domeinen relevante uitbreidingen op skos als [iso-thes](http://pub.tenforce.com/schemas/iso25964/skos-thes) worden beschreven. Daarnaast wordt via [dct:source](https://www.dublincore.org/specifications/dublin-core/dcmi-terms/#http://purl.org/dc/terms/source) steeds expliciet de relatie gelegd naar de bron(nen) waaraan de beschrijvingen in dit profiel zijn ontleend. 

We zien dat organisaties vanuit het specifieke doel dat zij hebben met een begrippenkader soms aanvullende eigenschappen en relaties tussen begrippen benoemen. We zien dit als uitbreidingen op de basis zoals beschreven in dit profiel. Dit basisprofiel is bedoeld als het minimum voor zinvolle uitwisseling tussen begrippenkaders. Uitbreidingen zijn altijd optioneel. We moedigen makers van dergelijke uitbreidingen aan om hun uitbreidingen op dezelfde manier te publiceren als dit basisprofiel. In dit basisprofiel zullen we ook al enkele uitbreidingen benoemen waarvan wij op de hoogte zijn. Op termijn is denkbaar dat het basisprofiel uitgebreid wordt met één of meerdere van deze uitbreidingen, zodat ook hiermee een zinvolle uitwisseling mogelijk is.

## Use cases
Hieronder beschrijven we 3 uses cases die overeenkomen met verschillende niveaus van diepgang waarop begrippen in samenhang kunnen worden beschreven: van de meest eenvoudige use case (die slechts enkele elementen van het profiel vereist), naar meer omvangerijke use cases. Door aanvullende elementen uit het profiel te gebruiken, kan steeds meer semantiek aan de begrippen worden toegevoegd zodat een taxonomie of een thesaurus ontstaat. Voor iedere use case zijn de user stories geprioriteerd met behulp van een MoSCoW-classificatie (must have, should have, could have, won't have).

De 3 uses cases zijn:
1. **Begrippenlijst**. Dit is de meest eenvoudige use case, die een basis geeft die voor iedereen geldt. Voor een algemeen begrip over de de betekenis van de gebruikte termen in een domein is het vaak voldoende om deze termen als begrippen op te nemen in een begrippenlijst en te voorzien van een definitie en/of toelichting, zonder verdere onderlinge relaties tussen de begrippen te definiëren. Op dit niveau zijn de volgende user stories gedefinieerd:
   * **Transparant** *(must have)*. ***Als*** (wettelijk) registerhouder ***wil ik*** dat ontwikkelaars, ondersteuners en gebruikers met een druk op de knop een passende en blijvende uitleg (de betekenis) van door mij verstrekte gegevens kunnen vinden, ***zodat*** zij deze juist kunnen interpreteren, hergebruiken en feedback kunnen geven.
   * **Enkelvoudig beheer, meervoudig gebruik** *(must have).* ***Als*** beheerder van informatiemodellen ***wil ik*** de termen die in informatiemodellen gebruikt worden eenmalig beheren en via meerdere views (stelselcatalogus logius, conceptenbibliotheek geonovum etc…) ontsluiten, ***zodat ik*** met minimale inspanning maximaal profijt heb van de begrippen die ik beheer. Daarvoor is het van belang dat het meta-model die ik hanteer interoperabel is met de “front-ends” van andere begrippenkaders.
   * **Portabel** *(must have)*. ***Als*** beheerder van begrippen ***wil ik*** een (inter)nationaal koppelvlak waar ik begrippen inkomend en uitgaand kan ontsluiten ***zodat ik*** toekomstvast ben en onafhankelijk ben van tools en methoden.
   * **Interoperabel** *(must have)*. ***Als*** beheerder van begrippen ***wil ik*** dat (wettelijke) registers die ik nodig heb, hun begrippen volgens nationaal afgesproken naamgevings- en ontwerpregels opstellen ***zodat ik*** deze met een minimum aan inspanning kan inpassen in mijn eigen gegevensverwerking.
   * **Harmonisatie/disambiguatie** *(could have)*. ***Als*** beheerder van samenhangende begrippen ***wil ik*** relaties kunnen leggen tussen begrippen in verschillende begrippenkaders ***zodat ik*** begrippen die erg op elkaar lijken kan kandideren voor harmonisatie en begrippen die in eerste instantie op elkaar lijken maar toch op essentiële punten verschillen expliciet kan disambigueren en als niet hetzelfde aanmerken.
   * **Federatief zoeken** *(should have)*. ***Als*** beheerder van samenhangende begrippen ***wil ik*** begrippenkaders van anderen kunnen doorzoeken ***zodat ik*** vanuit mijn view vergelijkingen kan maken tussen begrippen uit verschillende begrippenkaders.
   * **Beschrijvingen van begrippen kennen (versie) historie** *(should have)*. ***Als*** beheerder van begrippen ***wil ik*** naar een specifieke versie van een beschrijving van een begrip kunnen verwijzen of naar de meest recente versie van een beschrijving van een begrip verwijzen ***zodat ik*** als betrouwbare organisatie altijd kan reconstrueren wat op een bepaald moment in de tijd was gepubliceerd.
   * **Het is mogelijk de status van een beschrijving van een begrip uit te drukken** *(could have)*. ***Als*** beheerder van begrippen ***wil ik*** de status van een beschrijving van een begrip kunnen uitdrukken ***zodat ik*** bij de beschrijvingen van begrippen die in ontwikkeling zijn of vanaf een bepaalde datum geldig zijn maar na een vastgelegde einddatum niet meer, kan aangeven of ze vastgesteld en geldig zijn of verouderd zijn.
  
2. **Taxonomie**. Een taxonomie bevat ook hiërarchische relaties tussen begrippen. Zo kan een kaart wegen en terreinen representeren, waarbij een weg een autoweg, spoorweg of vaarweg kan zijn en een terrein een bos, stad, weiland etc. kan zijn. Hiermee wordt de zoekindex uitgebreid doordat via een bovenliggend begrip (een begrip met een bredere betekenis) een onderliggend begrip (een begrip met een engere betekenis) kan worden gevonden of andersom. Wat de precieze betekenis van bovenliggend en onderliggend is, is niet strak gespecificeerd. De [skos primer](https://www.w3.org/TR/skos-primer/#secrel) noemt als voorbeelden van hiërarchische verbanden de relatie tussen één soort en zijn meer specifieke soort, of, afhankelijk van interpretaties, de relatie tussen een geheel en zijn delen.
   * **Hiërarchie** *(must have)*. ***Als*** gebruiker van een begrippenkader ***wil ik*** kunnen zoeken op via een begrip met een brede betekenis (bijvoorbeeld 'weg') om een begrip met een engere betekenis (bijvoorbeeld 'autoweg' of 'nog enger 'autosnelweg') te kunnen vinden of andersom ***zodat ik*** gemakkelijk het begrip kan vinden waarnaar ik op zoek ben.
   * **Typering van hierarchische relaties** *(could have)*. ***Als*** gebruiker van een begrippenkader ***wil ik*** onderscheid kunnen maken tussen verschillende soorten hiërarchische relaties ***zodat ik*** meer inzicht heb in de relaties tussen begrippen en zo eenvoudiger het begrip kan vinden waarnaar ik zoek.
   * **Zoektermen** *(could have)*. ***Als*** gebruiker van een begrippenkader ***wil ik*** kunnen zoeken op termen die niet precies het begrip aanduiden waar in naar op zoek ben ***zodat ik*** uiteindelijk in mijn eigen woorden kan zoeken naar een begrip dat een andere officiële term heeft. N.B. strikt genomen hoort deze user story onder use case 1 omdat hiervoor nog niet een begrippenhiërarchie nodig is.
   * **Hiërarchie tussen begrippen uit andere domeinen** *(could have)*. ***Als*** beheerder van samenhangende begrippen ***wil ik*** begrippen uit mijn eigen domein kunnen koppelen aan begrippen met exact dezelfde betekenis, ongeveer dezelfde betekenis, bredere betekenis of engere betekenis in andere domeinen ***zodat ik*** inzicht krijg in de samenhang tussen deze domeinen. Hiermee worden begrippen beter vindbaar doordat een begrip ook via een op deze manier een gerelateerd begrip kan worden gevonden.

3. **Thesaurus**. 'Thesaurus' is een begrip met nogal [verschillende interpretaties](https://scholarlypublications.universiteitleiden.nl/handle/1887/3619351). Het begrip thesaurus, afgeleid van de Griekse thesauros (“winkel, schat”), wordt gebruikt in de betekenis van een ‘klassiek lexicon’, een ‘semantisch georganiseerd woordenboek’ en een ‘terminologische database’ of ‘index’. De eerste betekenis is nu grotendeels achterhaald; de tweede en derde, ontwikkeld door semantische vernauwing, zijn nog steeds actueel en zijn nauw met elkaar verwant. In deze standaard hanteren wij de derde definitie. Een thesaurus kent bovenop de hiërarchische relaties in een taxonomie ook andere relaties tussen begrippen. Zo is een zakelijk recht bij het Kadaster een recht (hiërarchische relatie) op een onroerende zaak (relatie met een ander begrip). Daarmee wordt duidelijker hoe begrippen met elkaar samenhangen en onstaan meer mogelijkheden om op basis van het model van begrippen zoals iemand dat in zijn hoofd heeft te zoeken naar een begrip in een formele set samenhangende begrippen.
   * **Relaties** *(must have)*. ***Als*** gebruiker van een begrippenkader ***wil ik*** kunnen zoeken op termen die gerelateerd zijn aan het begrip waarnaar ik op zoek ben ***zodat ik*** gemakkelijk het begrip kan vinden waarnaar ik op zoek ben.

4. **Relaties met begrippen uit andere domeinen** (should have). ***Als*** beheerder van samenhangende begrippen of als beheerder van een stelselcatalogus ***wil ik*** begrippen uit mijn eigen domein kunnen koppelen aan gerelateerde begrippen in andere domeinen ***zodat ik*** inzicht krijg in de samenhang tussen deze domeinen. Hiermee worden begrippen beter vindbaar doordat een begrip ook via een op deze manier gerelateerd begrip kan worden gevonden.

## Leeswijzer
Dit document is opgebouwd zoals je in de praktijk ook vaak te werk gaat. Na de inventarisatie van de onderwerpen, rationale en dergelijk (dit hoofdstuk) wordt in een verhalende vorm het onderwerp uitgewerkt. Vervolgens worden de belangrijkste begrippen in dit 'verhaal' uitgewerkt in een index, taxonomie of thesaurus (MIM-1). Als er een informatiesysteem moet worden gemaakt worden deze onderwerpen van gesprek ook nog uitgewerkt in een ontologie of datamodel (MIM-3).

Hoofdstuk 2 - **Kenmerken van begrippen** geeft een inhoudelijke uitwerking voor de kenmerken waarmee begrippen kunnen worden beschreven. Dit hoofdstuk is bedoeld voor alle doelgroepen. 

Hoofdstuk 3 - **Begrippenkader** geeft een overzicht van de in hoofdstuk 2 gebruikte begrippen in de vorm van een begrippenlijst, taxonomie of thesaurus. Deze thesaurus is machine-leesbaar beschikbaar via <https://github.com/pldn/nederlands-profiel-voor-stelselcatalogi/tree/verwerking-opmerkingen-openbare-consultatie/concepts> en voor mensen leesbaar beschikbaar via <https://staging-definities.geostandaarden.nl/stelsel/nl/>. Dit hoofdstuk is bedoeld voor alle doelgroepen.

Hoofdstuk 4 - **Taalbinding** beschrijft hoe de kenmerken, zoals beschreven in hoofdstuk 2 uitgedrukt kunnen worden in RDF. Dit deel is bedoeld voor specialisten zoals analisten, informatiemodelleurs en -architecten en voor ontwikkelaars van ondersteunende tooling. 
Deze taalbinding leidt tot een abstracte syntax van het profiel uitgedrukt in de [[SHACL]] standaard. Daarnaast geven we een taalbinding (de vertaling naar technologie-specifieke standaarden) van deze abstracte syntax naar andere bestaande W3C standaarden, zoals SKOS en DublinCore. De meerwaarde van het gebruik van SHACL is dat deze praktische handvatten biedt bij het toepassen van deze bestaande standaarden, inclusief een validatiemogelijkheid. Door het geven van de taalbinding naar bestaande W3C standaarden bieden we een profiel dat direct kan worden begrepen door de internationale \(internet\) gemeenschap. Specifiek voor de Nederlandse \(overheids\)situatie geldt dat we hierbij aansluiten op de standaarden zoals opgenomen op de [[[PTOLULijst]]] van het Forum Standaardisatie.

Hoofdstuk 5 - **Good practices** geeft een overzicht van bestaande good practices voor het werken met de in deze standaard beschreven kenmerken van begrippen. Dit deel is bedoeld voor specialisten zoals analisten, informatiemodelleurs en -architecten en voor ontwikkelaars van ondersteunende tooling. 

Hoofdstuk 6 - **Uitbreidingen** geeft een (niet volledig) overzicht van voor aanvullende usecases relevante uitbreidingen op deze standaard.
