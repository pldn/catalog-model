# Uitbreidingen

De hieronder beschreven uitbreidingen vallen buiten de scope van standaard begrippelijsten, taxonomieën en thesauri. De beschrijvingen zijn hier opgenomen als voorbeeld van een uitbreiding op een standaard thesaurus.

## Aanvullingen
Voor specifieke domeinen kan het handig zijn om de samenhang van begrippen gedetailleerder te beschrijven dan in een standaard thesauri. Dat kan door begrippen en/of relaties nader te typeren. Op zo'n manier voldoet het betreffende domein aan de hier beschreven standaard en kan de aanvullende informatie worden meegenomen. Voor de hieronder genoemde uitbreidingen geldt dat vastgesteld is dat sprake is van een aanvulling op de voorliggende standaard. Dergelijke nieuwe aanvullingen kunnen aangemeld worden via een [melding](https://github.com/pldn/nederlands-profiel-voor-stelselcatalogi/issues/new)). Domeinen die gebruik maken van een dergelijke aanvulling worden geadviseerd hiervan gebruik te maken, zodat een dergelijke vaststelling als uitbreiding kan worden opgenomen. Daarmee wordt de toepassing van dergelijke uitbreidingen ook voor anderen bruikbaar.

## SKOS-XL
[SKOS-XL](https://www.w3.org/TR/skos-reference/#xl) [[SKOS-REFERENCE]] is een uitbreiding op SKOS, gepubliceerd in de vorm van een appendix bij die standaard. SKOS-XL is ontwikkeld om informatie ook voor een term vast te kunnen leggen. Denk hierbij aan het doel van een term of aan de (beoogde) gebruikersgroep van een term, of in welke bronnen dat specifieke term voor het begrip gebruikt wordt. In gevallen waar het vastleggen van dit soort informatie als tekstuele notities op het niveau van het begrip niet toereikend is, biedt deze uitbreiding op SKOS dus soelaas. Ook maakt SKOS-XL het mogelijk om relaties te leggen tussen termen, zoals dat een gegeven term een afkorting is voor een andere term van datzelfde begrip.
   * **context van termen** *(could have)*.  ***Als*** gebruiker van een begrip ***wil ik*** de verschillende termen ervoor beter begrijpen ***zodat ik*** inzicht heb in de context en het gebruik van specifieke termen, hoe ze zich tot elkaar verhouden, en hoe mijn gebruik zich verhoudt tot die van andere gebruikersgroepen.

# Skos-lex  
[[[SKOSLEX]]] is opgezet om begrippen juridisch te kunnen typeren. Skos-lex wordt onder andere toegepast bij Notariaat en Kadaster en bij het Digitaal Stelsel Omgevingswet en het Afsprakenstelsel Zorgeloos Vastgoed. 
Door begrippen te typeren als act (rechtshandeling), actor (uitvoerder van die handeling), agent (formele vastlegger van die handeling) en object (van handeling) wordt de (juridische) samenhang duidelijk. Zo kan in een beschrijving van de verkoop van een huis worden aangegeven welke begrippen de rechtshandeling beschrijven (koop/verkoop), welke begrippen de actoren beschrijven (koper, verkoper), welke begrippen de agent (notaris) beschrijven en welke begrippen het object van handeling (onroerende zaak) beschrijven. Dit patroon is relevant voor vrijwel alle overheidsorganisaties die voorvallen of overeenkomsten met rechtsgevolgen vastleggen, van de politie die feiten met daders en slachtoffers vastlegt tot een ambtenaar van de burgerlijke stand die een geboorteakte opmaakt en een notaris die een stichtingsakte opstelt. 
   * **juridische duiding** *(could have)*.  ***Als*** uitvoeringsorganisatie/uitvoerder van wetgeving ***wil ik*** begrippen kunnen onderscheiden die gaan over rechtshandelingen, actoren, objecten van handeling en organisaties die dit soort rechtshandelingen ondersteunen ***zodat ik*** inzicht heb in hoe de juridische context voor mijn organisatie zoals die in wetgeving is beschreven werkt.

# Ontolex
[Ontolex](https://www.w3.org/2016/05/ontolex/) is opgezet om volledige taalkundige beschrijvingen van termen te kunnen vastleggen en koppelen aan een begrip. Zo maakt Ontolex het mogelijk om het woordgeslacht vast te leggen (mannelijk, vrouwelijk, onzijdig) en welke verbogen woordvormen bestaan voor een term, zoals meervoudsvormen en vormen voor derde persoon enkelvoud. Het vastleggen van zulke informatie faciliteert (al dan niet geautomatiseerde) vertalingen en andersoortige verwerkingen van informatiebronnen die zulke termen hanteren, o.a. binnen Natural Language Processing. Ontolex wordt veel gebruikt om kennis uit traditionele woordenboeken te delen op het Web die uitgebreid worden met koppelingen naar een begrippenkader dat in SKOS is uitgedrukt.
   * **taalkundige informatie** *(could have)*.  ***Als*** ontwikkelaar ***wil ik*** toegang hebben tot taalkundige informatie over termen ***zodat ik*** verwerking- en vertalingsoftware beter kan voeden met relevante kennis over welke vormen termen (en woorden in het algemeen) aan kunnen nemen in geschreven teksten of andere uitingen.

# Lemon-tree
[Lemon-tree](https://w3id.org/lemon-tree) is opgezet om op semantisch sterkere wijze de relatie tussen begrippenkaders en taalkundige informatie over termen te kunnen duiden. Lemon-tree verrijkt daarvoor SKOS en Ontolex met twee doeleinden. Het eerste doel is om conceptuele niveaus binnen een SKOS-hiërarchie te kunnen benoemen. Conceptuele niveaus worden in Lemon-tree beschreven als semantische lagen die betekenis krijgen door redactionele keuzes; ze worden gecontrasteerd met niveaus die enkel de statistische diepte vastleggen waarop een begrip zich binnen de hiërarchie bevindt, welke op zichzelf betekenisloos zijn maar kunnen samenvallen (of juist niet) met de semantische lagen. Het tweede doel van Lemon-tree is om taalkundige informatie over woorden duidelijker te positioneren ten opzichte van begrippen. Hiervoor is een relatie beschikbaar om te duiden dat een woord binnen het woordveld van een begrip kan vallen zonder dat begrip zelf als term uit te drukken. Dit zorgt ervoor dat taalkundige kennis kan worden gerelateerd aan een begrippenkader, zonder dat dat begrippenkader zelf alle genoemde woorden ook als begrippen moet bevatten (cf. woordenboeken die bekend staan als cumulatieve thesauri).
   * **taalkundige informatie** *(could have)*.  ***Als*** ontwikkelaar ***wil ik*** toegang hebben tot taalkundige informatie over termen en andere woorden die binnen een begrip vallen ***zodat ik*** verwerking- en vertalingsoftware beter kan voeden met relevante kennis over welke vormen termen (en woorden in het algemeen) aan kunnen nemen in geschreven teksten of andere uitingen.

# XKOS 
[XKOS](https://rdf-vocabulary.ddialliance.org/xkos.html) is opgezet voor het publiceren van statistische gegevens over classificaties. Hiertoe breidt XKOS de SKOS-standaard uit met twee hoofddoelen: het beschrijven van te onderscheiden niveaus in een classificatie (1e, 2e, 3e niveau, etc.) en het verder uitbreiden van semantische kenmerken. Onder dit laatste vallen bijvoorbeeld kenmerken die aangeven in hoeverre de begrippen binnen een classificatieniveau gezamenlijk een bepaald (gespreks)veld dekken, zoals economische activiteiten of levende organismen. Hiermee wordt duidelijker benoemd of de classificatie in kwestie compleet is of dat er begrippen nog ontbreken op een niveau om voor te classificeren materiaal altijd een keuze te kunnen maken die geschikt is.
   * **statistische duiding** *(could have)*.  ***Als*** specialist op het gebied van in te zetten classificaties ***wil ik*** een overzicht uit hoeveel lagen een bestaande classificatie bestaat en in welke mate die lagen dekkend zijn ***zodat ik*** beter kan inschatten of een classificatie bruikbaar is binnen onze organisatie en collega's beter kan informeren over wat wel en niet mogelijk is met die classificatie, en alternatieven kan opzoeken voor eventuele hiaten.
