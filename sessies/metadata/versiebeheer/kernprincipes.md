# Kernprincipes

Om versiebeheer uit te werken, hanteren we de volgende kernprincipes die we hieronder verder zullen uitwerken:

1. Gegevens zijn iets anders dan de onderwerpen waarover deze gegevens gaan.
2. Om het over een onderwerp te kunnen hebben, zul je er aan moeten kunnen refereren.
3. Onderwerpen kunnen gerelateerd aan elkaar zijn, hiervoor zijn geen gegevens nodig.
4. We versioneren gegevens, niet de onderwerpen waarover de gegevens gaan.
5. Als we het over de gegevens *zelf* hebben, dan hebben we het over meta-gegevens.
6. Van één onderwerp kunnen er meerdere gegevensobjecten zijn.
7. De eenheid van beheer bestaat uit één of meerdere gegevensobjecten.

### 1. Gegevens zijn iets anders dan de onderwerpen waarover deze gegevens gaan.
Een website over Johan Cruyff, is iets anders dan de persoon Johan Cruyff.

Gegevens zien we als uitspraken over een bepaald onderwerp. Gegevens die over hetzelfde onderwerp gaan, noemen we een "gegevensobject".

Als twee onderwerpen aan elkaar gerelateerd zijn, dan zijn (dus) de onderwerpen aan elkaar gerelateerd, en niet de gegevensobjecten.

Omdat de relatie ook een uitspraak is, zul je (dus) moeten nadenken welk gegevensobject deze uitspraak omvat. Kandidaten zijn daarbij de gegevensobjecten die gaan over de onderwerpen van de relatie. Maar het is ook mogelijk om de relatie als een zelfstandig onderwerp te beschouwen. Op dat moment is het ook mogelijk om de gegevens over de relatie in een afzonderlijk gegevensobject op te nemen.

### 2. Om het over een onderwerp te kunnen hebben, zul je er aan moeten kunnen refereren.
Een referentie is niet het onderwerp zelf, maar we verwijzen er wel naar. Zoals we met de naam "Johan Cruyff" verwijzen naar de beroemde voetballer. Ook betreft dit niet een referentie naar het gegevensobject, maar juist de persoon zelf.

### 3. Onderwerpen kunnen gerelateerd aan elkaar zijn, hierover zijn geen gegevens nodig
Een uitspraak als "Johan Cruyff is een voetballer" of "Johan Cruyff is geboren in Amsterdam" zijn relaties tussen twee onderwerpen:

- De relatie tussen het onderwerp «Johan Cruyff» en het onderwerp «Voetballer»;
- De relatie tussen het onderwerp «Johan Cruyff» en het onderwerp «Amsterdam».

Het gaat hier duidelijk niet over relaties tussen de gegevensobjecten. In de uitspraken gebruiken we de referenties naar de onderwerpen.

### 4. We versioneren gegevens, niet de onderwerpen waarover de gegevens gaan.
Hoewel zowel Johan Cruyff, voetbal en Amsterdam een levenscyclus doormaken (waarover we ook weer gegevens kunnen vastleggen), als we het over versiebeheer hebben: dan hebben we het over versies van vastlegde gegevens.

Zo kan een website over Johan Cruyff meerdere versies hebben. Zo is de eerste versie van de Nederlandse wikipediapagina over Johan Cruyf gemaakt op 9 november 2003. En zijn er inmiddels al meer dan 500 verschillende versies van geweest.

### 5. Als we het over de gegevens zelf hebben, dan hebben we het over meta-gegevens
De uitspraak "De eerste versie van de Nederlandse wikipediapagina over Johan Cruyff is gemaakt op 9 november 2003" gaat over een gegevensobject die zelf weer over een onderwerp gaat.

Bovendien zit er eigenlijk nog een onderwerp verstopt in bovenstaande zin, namelijk de "Nederlandse wikipediapagina over Johan Cruyff". Als we uitspraken over dit onderwerp zeggen, dan zijn ook dat uitspraken die (net als uitspraken over het onderwerp zelf) kunnen veranderen door de tijd heen.

Ook uitspraken over een versie van een gegevensobject kunnen veranderen door de tijd heen. Zoals de status van een versie. Dezelfde versie kan eerst de status «in concept» hebben, en op een later moment de status «gepubliceerd».

### 6. Van één onderwerp kunnen er meerdere gegevensobjecten zijn
De wikipediapagina over Johan Cruyff bevat andere soorten gegevens dan het medisch dossier van Johan Cruyff. Toch zijn het beiden gegevensobjecten over Johan Cruyff. Bij het nemen van beslissingen over versiebeheer is het van belang om na te denken welke soorten gegevens in welk gegevensobject worden beheerd.

### 7. De eenheid van beheer bestaat uit één of meerdere gegevensobjecten
De eenheid van beheer is het geheel van gegevensobjecten die als één gezamenlijk eenheid wordt beheerd. Die eenheden van beheer krijgen versies. Het is een keuze om de eenheid van beheer op het niveau van een enkel gegevensobject te doen (zoals bij de wikipediapagina van Johan Cruyff), of juist de eenheid van beheer te doen op een geheel van gegevensobjecten.
